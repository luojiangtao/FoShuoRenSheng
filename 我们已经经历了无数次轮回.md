大方广佛华严经

此诸凡夫愚痴无智，甚为可愍。有无数身已灭、今灭、当灭，如是尽灭，不能于身而生厌想，转更增长机关苦事，随生死流不能还返，于诸蕴宅不求出离，不知忧畏四大毒蛇，不能拔出诸慢见箭，不能息灭贪、恚、痴火，不能破坏无明黑暗，不能干竭爱欲大海，不求十力大圣导师；入魔意稠林，于生死海中，为觉观波涛之所漂溺。’佛子！此菩萨摩诃萨复作是念：‘此诸众生受如是苦，孤穷困迫，无救无依，无洲无舍，无导无目，无明覆翳，黑暗缠裹。我今为彼一切众生，修行福智助道之法，独一发心，不求伴侣；以是功德，令诸众生毕竟清净，乃至获得如来十力、无碍智慧。’佛子！此菩萨摩诃萨以如是智慧观察所修善根，皆为救护一切众生，利益一切众生，安乐一切众生，哀愍一切众生，成就一切众生，解脱一切众生，摄受一切众生；令一切众生离诸苦恼，令一切众生普得清净，令一切众生悉皆调伏，令一切众生入般涅槃。

> 《法苑珠林》
> 吾从无数劫　　往来生死道  
> 舍身复受身　　不离胞胎法  
> 计我所经历　　记一不说余  
> 纯作白狗形　　积骨亿须弥  
> 以利针地种　　无不值我体  
> 何况杂色狗　　其数不可量  
> 吾故摄其心　　不贪道放逸